# Հետաքրքիր փաստեր հանրաճանաչ Google Chrome ցանցային դիտարկիչի մասին: Ուրիշ ի՞նչ հայտնի և անհայտ դիտարկիչներ կան, որոնք նույնպես հիմնված են բաց աղբյուրային կոդով Chromium տեխնոլոգիայի վրա:

**Google Chrome**-ը ներկայումս աշխարհի ամենահանրաճանաչ ցանցային դիտարկիչն է։ Դիտարկիչի բետա տարբերակը, որը կարելի էր գործարկել միայն **windows** օպերացիոն համակարգի վրա, հանրայնացվեց _2008_ թվականի _սեպտեմբերի 2-ին_։ Իսկ արդեն նույն թվականի _դեկտեմբերի 11-ին_ թողարկվեց նաև դիտարկիչի ստաբիլ տարբերակը։ Հետագայում հայտնվեցին նաև **Linux, macOS, Android, iOS** օպերացիոն համակարգերի համար նախատեսված տարբերակները։

_2023_ թվականի դեկտեմբեր ամսվա տվյալներով՝ _google chrome_ դիտարկիչն օգտագործում են ինտերնետից օգտվողների _64.73 %-ը_, ինչը համաձայնեք տպավորիչ արդյունք է։ (_Տվյալներն ըստ վեբ թրաֆիքի վերլուծությամբ զբաղվող [Statcounter Global Stats](https://gs.statcounter.com/) կայքի_)։ Թեև դիտարկիչների օգտագործման վիճակագրությունն ուսումնասիրող այլ կայքեր կամ կազմակերպություններ կարող են տարբերվող տվյալներ ներկայացնել, այնուամենայնիվ բոլոր վիճակագրական ամփոփումների մեջ _google chrome_-ի մասնաբաժինը կազմում է շուկայի շուրջ _2/3_-ը։

_google chrome_ դիտարկիչը ստեղծվել է բաց աղբյուրային կոդով տարածվող **Chromium** դիտարկիչի և **Blink** շարժիչի (_browser engine_) հիման վրա։ (_Մինչև 2013 թվականի ապրիլ ամիսն օգտագործվել է WebKit-ը_): Մինչ այս հրաշալի դիտարկիչի ստեղծումը՝ ամենատարածված ցանցային դիտարկիչներն էին _Internet Explorer_-ը և _Mozilla Firefox_-ը: Չնայած _Google_ կորպորացիայի հիմնադիրներ Սերգեյ Բրինի և Լարրի Փեյջի առաջարկներին, 2001 թվականին կորպորացիային միացած և գլխավոր տնօրենի պաշտոնը զբաղեցնող Էրիկ Շմիդտը գտնում էր, որ իրենք դեռևս չեն կարող ստեղծել մրցունակ ցանցային դիտարկիչ։ Հետագայում _Mozilla_ ընկերության մի շարք աշխատակիցներ, որոնք մասնակցել էին _Firefox_ դիտարկիչի մշակման աշխատանքներին, տեղափոխվեցին _Google_ կորպորացիա։ Սկսվեցին _Google Chrome_-ի ստեղծման աշխատանքները, որը համակարգում էր Սթիվ Ջոբսի _NeXT_-ից _Google_ տեղափոխված **Լինուս Էփսընը**։

Դիտարկիչի չափազանց մեծ հաջողությունը պայմանավորված էր նրա մեջ ներդրված **V8** շարժիչով։ Շարժիչի միջուկը գրված է **«C++»**-ով, և համարվում է **JavaScript** ծրագրավորման լեզվի լավագույն ինտերպրետատորը (_«թարգմանում» է JavaScript-ի բարձր մակարդակի կոդը՝ համակարգչին հասկանալի մեքենայական կոդի և վերահսկում դրա կատարումը_)։ Դրա վրա աշխատում էին _Google_ կորպորացիայի **Դանիայի մասնաճյուղի** աշխատակիցները՝ _JavaScript_ ծրագրավորման լեզվի ճանաչված մասնագետ **Լարս Բակի** գլխավորությամբ։ Ի դեպ **Լարս Բակը** նաև **Dart** ծրագրավորման լեզվի ստեղծողներից մեկն է։

Հետաքրքիր է, որ **V8**-ի թեսթավորումները ցույց էին տալիս _JavaScript_-ով գրված կոդի կատարման մինչև _10_ անգամ ավել արագություն, համեմատած _Internet Explorer-ում և Mozilla Firefox-ում_ ներդրված ինտերպրետատորների հետ։ Դա այն ժամանակների համար ֆանտաստիկ արդյունք էր, որը պայմանավորված էր դանիացի ծրագրավորողների խմբի կողմից իրականացված մի շարք հեղափոխական գաղափարների իրականացմամբ։ Հետագայում այդ բոլոր նորամուծություններն իհարկե ընդօրինակվեցին դիտարկիչների թողարկմամբ զբաղվող մյուս ընկերությունների կողմից, և արտադրողականության այդ ահռելի տարբերությունը զգալիորեն կրճատվեց։

Բացի _Google Chrome_ դիտարկիչից, կան նաև մի շարք այլ հայտնի կամ ոչ այնքան հանրաճանաչ դիտարկիչներ, որոնք հիմնված են **Chromium** բաց աղբյուրային կոդով դիտարկիչի վրա։ Օրինակ՝ **Brave** (_Սա ի դեպ JavaScript ծրագրավորման լեզվի ստեղծող Բրենդան Այկի նախագիծն է_), **Colibri** (_շատ թեթև և բավականին արագ աշխատող դիտարկիչ է_), **Comodo Dragon** (_Հիմնական առանձնահատկությունն ուժեղացված անվտանգությունն է_), **Microsoft Edge**, **Epic Browser**, **Opera** (_Հին ու բարի դիտարկիչը նույնպես իր սեփական շարժիչից անցել է Chromium-ի_), **SRWare Iron** (_Նույնպես բավականին բարձր անվտանգությամբ, թողարկվել է SRWare գերմանական ընկերության կողմից_), **Yandex Browser**, **Vivaldi**:
