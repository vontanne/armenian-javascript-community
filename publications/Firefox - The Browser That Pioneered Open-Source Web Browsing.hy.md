# Հետաքրքիր փաստեր հանրաճանաչ և սիրված ցանցային դիտարկիչ Firefox-ի մասին: Ուրիշ ի՞նչ նորարարական նախագծեր են ստեղծվել Mozilla ընկերության կողմից:

**Firefox** ցանցային դիտարկիչն առանձնահատուկ դեր ունի **JavaScript** ծրագրավորման լեզվի երկրպագուների համար։ Որպեսզի հասկանանք, թե ի՞նչու, պետք է ծանոթանանք Mozilla ընկերության պատմությանը։ Հետաքրքիր է, որ ընկերությանը կից գոյություն ունի նաև հիմնադրամ, որը զբաղվում է համացանցում ընտրության ազատության և նորարարությունների ստեղծման ու առաջ մղման խրախուսմամբ։

**Mozilla** ընկերությունը ստեղծվել է **Netscape Communications** ընկերության փլատակների վրա և հանդիսանում է նրա անմիջական ժառանգորդը։ Netscape Communications-ը 90-ականներին բարձր տեխնոլոգիաների ոլորտում նորարարական հայտնի ընկերություն էր, այստեղ է ստեղծվել առաջին ցանցային դիտարկիչներից մեկը՝ **Mosaic**-ը, որը հետագայում վերանվանվեց **Netscape Navigator**-ի։

Ասում են, որ համացանցի դարաշրջանը բաժանվում է 2 մասի՝ մինչև **Mosaic** ցանցային դիտարկիչը և դրանից հետո։ Անվճար տարբերակի առկայությունը, ինտուիտիվ հասկանալի ինտերֆեյսը և հուսալիությունը նպաստեցին Mosaic դիտարկիչի չափազանց բարձր հանրաճանաչությանը։ Ի դեպ այն նաև առաջին դիտարկիչն էր, որ նկարները պատկերում էր հենց տեքստի՝ այլ ոչ թե առանձին պատուհանի մեջ։

Այս ընկերությունում 1995 թվականի ապրիլ ամսին աշխատանքի ընդունեցին **Բրենդան Այքին**, և կարճ ժամանակ անց նրա առջև խնդիր դրվեց ստեղծել նոր, «թեթևքաշային» ծրագրավորման լեզու, որի օգնությամբ հնարավոր կլիներ ազատորեն մանիպուլյացիաներ անել HTML էլէմենտների հետ՝ կայքերին հաղորդելով դինամիկություն և ինտերակտիվություն։ Եվ ստեղծվեց **JavaScript** ծրագրավորման լեզուն, որին հետո վիճակված էր դառնալ ամենաճանաչված և սիրված ծրագրավորման լեզուներից մեկը։

Հենց Բրենդան Այկի կողմից էլ ստեղծվեց _JavaScript_ լեզվի՝ պատմության մեջ առաջին ինտերպրետատորը՝ **SpiderMonkey**-ին, որը մեծ կառուցվածքային փոփոխությունների և թարմացումների ենթարկվելուց հետո, այժմ էլ օգտագործվում է _Firefox_ ցանցային դիտարկիչի մեջ։

Նույն ժամանակաշրջանում Microsoft կորպորացիան նույնպես սկսել էր իր սեփական ցանցային դիտարկիչի ստեղծման աշխատանքները։ Նրանք պատճենեցին Netscape Navigator-ի կողմից առաջին անգամ օգտագործված մի շարք նորարարություններ, և ստեղծեցին անգամ JavaScript ծրագրավորման լեզվի սեփական տարբերակը՝ JScript-ը, որն անվանվեց այդպես, քանի-որ JavaScript ապրանքային նշանը գրանցված էր **Sun Microsystem** ընկերության կողմից, և նրա օգտագործումը կարող էր հեղինակային իրավունքների խախտում համարվել։

Չնայած այդ ամենին, Netscape Navigator-ը հիմնականում ավելի առաջավոր և զարգացած ցանցային դիտարկիչ էր և մի շարք պարամետրերով գերազանցում էր Microsoft-ի ստեղծած Internet Explorer-ին։ Սակայն Microsoft ընկերությունը Internet Explorer դիտարկիչը ներառեց Windows օպերացիոն համակարգի հետ անվճար տրամադրվող ծրագրերի փաթեթի մեջ (_Թեև անվճար բառը այստեղ այնքան էլ տեղին չէ, ավելի շուտ այդ «անվճար» ծրագրերի փաթեթի գինը արդեն ներառված էր օպերացիոն համակարգի գնի մեջ_)։ Բացի դրանից դիտարկիչը նաև ավտոմատ թարմացումների էր ենթարկվում, առանց օգտագործողի իմացության, իսկ այդ հնարավորությունը Netscape Navigator-ի մոտ բացակայում էր, և օգտատերերը հաճախ տարիներով օգտագործում էին հին տարբերակները՝ գաղափար անգամ չունենալով, որ պետք է ժամանակ առ ժամանակ ստուգել թարմացումների առկայությունը։

Քանի-որ Windows-ը օպերացիոն մյուս համակարգերի հետ համեմատած համարյա թե մոնոպոլ դիրք ուներ, Microsoft-ի ագրեսիվ քաղաքականությունը բերեց նրան, որ Netscape Communications-ը վերջնականապես սնանկացավ և սկսած 1998 թվականից, նրանք որոշեցին իրենց դիտարկիչի աղբյուրային կոդը սարքել բաց և տարածել ազատ լիցենզիայով։ Իսկ Internet Explorer ցանցային դիտարկիչը 90-ականների վերջին ու 2000-ականների սկիզբին հասավ իր հանրաճանաչության պիկին, և համացանցից օգտվողների մինչև 92%-ը դա էր օգտագործում։

Հենց **Netscape Communications**-ի փլատակների վրա էլ կազմավորվեց նոր ընկերությունը՝ **Mozilla**-ն։ Ի դեպ Mozilla-ն Netscape Navigator դիտարկիչի կոդային անվանումն էր։ Նորաստեղծ ընկերությունում, որի աշխատակիցները հիմնականում սնանկացած Netscap Communications-ից էին, ձեռնամուխ եղան նոր դիտարկիչի ստեղծման աշխատանքներին։ Այն ստեղծվեց _Gecko_ շարժիչի հիման վրա և սկզբում անվանվում էր Fenix (_Փյունիկ_), հետո անվանվեց _Firebird_ (_երևի ի նկատի են ունեցել «հրեղեն հավքին»_ :smile:), և ապա _Firefox_: Անվանման բազմակի փոփոխությունները կապված էին նրա հետ, որ արդեն գոյություն ունեյին նմանատիպ գրանցված ապրանքային նշաններ, և հեղինակային իրավունքի հետ կապված խնդիրներ էին առաջանում։ Վերջնական տարբերակի համար որպես անվանում ընտրվեց չինարենում տարածված իդիոմի բառացի անգլերեն թարգմանությունը, որը կարելի է հասկանալ որպես հրեղեն կամ շիկակարմիր աղվես, որն էլ հենց պատկերված է լոգոտիպի վրա (_Որոշ աղբյուրներում նշվում է, որ դա ոչ մի աղվես էլ չէ, այլ կարմիր գրքում գրանցված կարմիր պանդա_ :smile:)։

Դիտարկիչի առաջին տարբերակը թողարկվեց 2002 թվականի սեպտեմբերի 23-ին։ Այն սկսեց հաջողությամբ մրցակցել թե՛ Internet Explorer-ի և թե՛ նորվեգական Opera Software ընկերության թողարկած Opera դիտարկիչի հետ, որը նույնպես նորարարություններով հայտնի և սիրված էր։

Իսկ Internet Explorer-ը շարունակում էր գերիշխող դիրքեր ունենալ շուկայում և մրցակցությունից դուրս էր, այդ իսկ պատճառով ոչ մի նորարարություն չէր իրականացվում, թարմացումները սկսեցին չափազանց ուշ ուշ անել, և այն այնքան հետ մնաց Firefox-ից և Opera-ից, որ այդ ժամանակներում անեկդոտ կար նույնիսկ․

-Windows օպերացիոն համակարգը նստեցրել ե՞ս, այժմ գործարկիր Internet Explorer-ը
-Իսկ դա ի՞նչ է
-Դե այդպիսի ծրագիր կա, Firefox կամ Opera ներբեռնելու համար :smile:

Firefox-ի մի շարք նորարություններ ներդրվեցին ապագայում ստեղծվելիք Google Chrome դիտարկիչի մեջ, և JavaScript լեզվի ֆանտաստիկ արտադրողականություն ունեցող ինտերպրետատորի՝ V8-ի հետ միասին հետագայում ապահովեցին նոր գիգանտի հաղթարշավը։ Ի դեպ Google Chrome դիտարկիչի մշակման աշխատանքներով զբաղվող խմբի կորիզը հենց Firefox դիտարկիչը ստեղծած Mozilla-ի աշխատակիցների՝ Google կորպորացիա տեղափոխված թիմն էր։

Նշենք, նաև որ Firefox դիտարկիչի մեջ էլ կիրառվել են նորարարություններ, որոնք առաջին անգամ հայտնվել են Google Chrome-ի մեջ։ Մասնավորապես մեծ փոփոխություններ են կատարվել JavaScript-ի ինտերպրետատորը հանդիսացող և դեռևս Բրենդան Այկի կողմից ստեղծված SpiderMonkey-ի կառուցվածքում՝ հիմնվելով V8-ում առաջ քաշված մի շարք գաղափարների վրա։ Մասնավորապես սկսած 2010 թվականից **JaegerMonkey** մոդիֆիկացիայում ավելացվեց **JIT կոմպիլյացիայի** հնարավորություն՝ մի քանի անգամ բարձրացնելով շարժիչի արագագործությունը։

Firefox-ը չափազանց սիրված է վեբ ծրագրավորողների կողմից նաև կայքերի պատրաստման ժամանակ օգտագործվող դեբագգինգի ներդրված գործիքակազմ ունենալու պատճառով։ Google-ի Chrome DevTools-ից դեռևս շատ տարիներ առաջ Firefox-ի մեջ ստեղծվել էր ծրագրավորողների համար նախատեսված գործիքակազմ, կայք պատրաստելը վեբ ծրագրավորողի համար հեշտացնելու նպատակով։ Թեև ժամանակակից գրեթե բոլոր դիտարկիչներն ունեն այդպիսի գործիքակազմ, Google Chrome-ինը և Mozilla Firafox-ինը համարվում է լավագույնը։

Netscape Communications-ում և նրա ժառանգորդը հանդիսացող Mozilla ընկերությունում ստեղծվել են ոչ միայն JavaScript ծրագրավորման լեզուն և Firafox դիտարկիչը, այլ նաև մի շարք այլ նորարարություններ, որոնք հիմնովին փոխել են համացանցը։ Ծանոթանանք դրանցից մի քանիսին՝

- HTML5 - Իհարկե միայն Mozilla ընկերության շնորհիվ չէ այն ստեղծվել և զարգացել, մասնակցել են նաև Apple, Opera Software և մի շարք այլ բարձր տեխնոլոգիական ընկերություններ, սակայն Mozilla-ի դերը նշանակալի է եղել համոզելու, որպեսզի համացանցի տարբեր տեխնոլոգիաների ստանդարտացմամբ զբաղվող կազմակերպությանը՝ W3C-ն՝ HTML և XHTML նշագրման լեզուների միջև ընտրութուն կատարելիս շարժվի հենց HTML-ի զարգացման ուղղությամբ։

- MDN (Mozilla Developer Network) - Այս ռեսուրսին ծանոթ են բոլոր վեբ ծրագրավորողները, և առանձնապես ներկայացնելու կարիք չկա։ Այն վեբ ծրագրավորողի վիքիպեդիան է, և այստեղ կարելի է գտնել բոլոր հարցերի պատասխանը HTML-ի, CSS-ի, JavaScript-ի և նրանց հարակից տեխնոլոգիաների մասին։

- Asm.js - Սա կարելի է համարել JavaScript-ի օպտիմալացված տարատեսակ, որը հնարավորություն է տալիս աշխատել ստատիկ տիպավորման հնարքներ կիրառելով։ Այդ էքսպերիմենտների արդյունքում ի վերջո ծնվեց համացանցի ժամանակակից ամենահզոր նորարարություններից մեկը՝ **WebAssembly**-ին, որը հնարավորություն է տալիս C/C++, Rust և մի շարք այլ ծրագրավորման լեզուներով ստեղծել և JavaScript-ի միջավայրում գործարկել վեբ հավելվածներ, որոնք իրենց արագագործությամբ չեն զիջում դեսքթոփային հավելվածներին։

- Rust - Ստատիկ և խիստ տիպավորմամբ ծրագրավորման լեզու է, որը հատկապես դուր է գալիս C++, Java ծրագրավորողներին, ովքեր գտնում են, որ օբյեկտ կողմնորոշված ավանդական լեզուները չափազանց «ծանրքաշային» են։ Չնայած որ այն հանրաճանաչ չէ, և անգամ տարբեր վարկանիշների լավագույն տասնյակում չկա՝ Stack Overflow-ի հարցումներով ամենասիրված ծրագրավորման լեզուների հիթ շքերթում առաջին տեղն է զբաղեցնում սկսած 2016 թվականից անընդմեջ։

Mozilla ընկերությունն ահռելի դեր է խաղացել համացանցի կայացման և զարգացման գործում և իր նորարարություններով կարող է համեմատվել բարձր տեխնոլոգիական գիգանտների՝ Google-ի, Apple-ի կամ Microsoft-ի հետ։ Ցավոք ընկերությունը ներկայումս գտնվում է ծանր ճգնաժամի մեջ, նրանք արդեն լուծարել են այն թիմը, որը զբաղվում էր Firefox դիտարկիչի՝ Rust ծրագրավորման լեզվով գրվող նոր _Servo_ շարժիչի ստեղծմամբ։ Լուծարվել են նաև Firefox-ի՝ վեբ ծրագրավորողների համար նախատեսված գործիքակազմի բարելավմամբ զբաղվող, ինչպես նաև MDN-ի թիմերը։ Ընդհանուր առմամբ անցնող 2020 թվականին կրճատվել է աշխատակիցների շուրջ 1/3-ը։

Ի դեպ զարմանալի փաստ՝ Mozilla ընկերության եկամուտների 90%-ից ավելին գոյանում է իր հիմնական մրցակից Google ընկերության հետ համագործակցությունից։ Firefox դիտարկիչում որպես հիմնական որոնողական համակարգ Google-ի օգտագործման դիմաց, կորպորացիան տարեկան ընկերությանը վճարում է շուրջ 400 մլն $, և չնայած Firefox-ի դիրքերը գնալով թուլանում են, այնուամենայնիվ Google-ը պայմանագիրը պատրաստակամորեն թարմացնում է։ Շատերը կարծում են, որ Google-ն այդպիսով օգնում է ընկերությանը վերջնականապես չսնանկանալ՝ իր վրա հակամոնոպոլիստական մարմինների ուշադրությունը ևս մեկ ավելորդ անգամ չգրավելու նպատակով։

Ժամանակ առ ժամանակ Google-ից կախվածությունը թուլացնելու համար Mozilla-ն փորձում է տարբեր կոմերցիոն նախագծեր գործարկել, օրինակ Firefox OS-ը, կամ VPN-ի վճարովի ծառայությունը, սակայն ցավոք այդ նախագծերը առանձնապես լայն տարածում չեն գտնում։
