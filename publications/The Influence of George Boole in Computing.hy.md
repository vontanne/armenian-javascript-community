![George Boole](../assets/GEORGE_BOOLE.jpg)

_Լուսանկարում Ջորջ Բուլի կիսանդրին է՝ Քորկի համալսարանական քոլեջի բակում (Իռլանդիա, 19-րդ դարում եղել է Բրիտանական կայսրության կազմում): Ջորջ Բուլը եղել է այդ համալսարանական քոլեջի առաջին մաթեմատիկայի պրոֆեսորը և երկար տարիներ դասավանդել է այնտեղ:_

# Տվյալների Տրամաբանական կամ Բուլյան տիպը (logical data type or Boolean) JavaScript-ում: Նաև այն մասին, թե ինչու՞ է տվյալների այդ տիպն անվանվել Բուլյան:

Տվյալների տրամաբանական կամ ինչպես շատ հաճախ ընդունված է ասել **Բուլյան տիպը** ինֆորմատիկայում տվյալների պրիմիտիվ տիպ է, որն ունի ընդամենը երկու հնարավոր արժեք՝ _true և false_:

Այն առկա է ծրագրավորման լեզուների ճնշող մեծամասնության մեջ որպես առանձին տիպ, որոշ լեզուների մեջ իրականացվում է տվյալների թվային տիպի օգնությամբ, որտեղ _0_-ն ենթադրվում է որպես _false_, իսկ _1_-ը՝ _true_:

Բուլյան տիպի արժեքը համակարգչի հիշողության մեջ պահելու համար բավարար է մեկ բիթ ծավալը, սակայն սովորաբար օգտագործվում է հիշողության մեկ կամ ավել բայթ (_Այն պատճառով, որ հաշվարկային ճարտարապետության մեծամասնության մեջ մեկ բայթը դա նվազագույն հնարավոր ինֆորմացիայի ծավալն է, որը կարող է անկախ հասցեավորված լինել_)։

Սովորաբար Բուլյան տիպն օգտագործում են _այո / ոչ_ արժեքների ներկայացման համար։ true նշանակում է այո՛, ճիշտ է, իսկ false-ը՝ ո՛չ, սխալ է: Տրամաբանական տիպը Բուլյան կոչվում է ի պատիվ անգլիացի մաթեմատիկոս, տրամաբան և փիլիսոփա, մաթեմատիկական տրամաբանության հիմնադիր **Ջորջ Բուլի**։

Նա ապրել է _19_-րդ դարում (_ծնվ․ 1815 թվ․ Նոյեմբերի 2-ին, մահացել է 1864 թվ․ դեկտեմբերի 8-ին_): Հանրահաշվի և տրամաբանության համանմանության հիման վրա Բուլը տրամաբանությունը դիտում էր որպես հանրահաշիվ, որը պարունակում է միայն _0_ ու _1_ թվերը և թվաբանության բոլոր չորս հիմնական գործողությունները (_գումարում, հանում, բազմապատկում և բաժանում_):

Բուլի առաջին աշխատանքները սկսվեցին տպագրվել Քեմբրիջի մաթեմատիկական ամսագրում դեռևս _1840_ թվականին, իսկ _1847_ թվականին տպագրվեց նրա արդեն դասական համարվող **The Mathematical Analysis of Logic** (_Տրամաբանության մաթեմատիկական վերլուծություն_) աշխատությունը։ Հետագայում ևս մի քանի աշխատանքների մեջ նա զարգացրեց իր գաղափարները՝ դնելով մաթեմատիկական տրամաբանության հիմքը։ Ջորջ Բուլը համարվում է մաթեմատիկական տրամաբանության հայրը։ Նաև նրա գիտական աշխատանքները հետագայում հնարավոր դարձրեցին համակարգիչների ստեղծումը։ Նրա կենսագրության և գիտական գործնեության մանրամասներին կարող եք ծանոթանալ ստորև ներկայացվող հղումներով՝

[George Boole Website](https://georgeboole.com/)  
[Stanford Encyclopedia Entry on George Boole](https://plato.stanford.edu/entries/boole/)
