# IT-նախագծերի համատեղ մշակման և հոսթինգի համար նախատեսված խոշորագույն վեբ-ծառայություն Github-ը ամփոփում է տարին։ Ի՞նչ եք կարծում, որն է անցնող 2020 թվականի ամենահանրաճանաչ ծրագրավորման լեզուն։

IT-նախագծերի հոսթինգի խոշորագույն ծառայությունն ամփոփել է անցնող տարին։ Ընկերությունը ոչ միայն ներկայացրել է _2020_ թվականին իր ունեցած ձեռքբերումները,այլ նաև կիսվել է չափազանց հետաքրքիր վիճակագրությամբ։

Ամենահանրաճանաչ լեզուների թոփ եռյակը մնացել է նույնը՝ **JavaScript, Python, Java**: **TypeScript**-ը վերջին մի տարվա ընթացքում 7-րդ տեղից բարձրացել է 4-րդ տեղ, ինչն իհարկե տպավորիչ արդյունք է **JavaScript**-ի ստատիկ դիալեկտի համար։ Լավագույն հնգյակը եզրափակում է **C#**-ը։

Հետաքրքիր է նաև ծառայության օգտատերերի ըստ աշխարհամասերի տեղաբաշխվածությունը։ Եվ այսպես առաջին տեղում Հյուսիսային Ամերիկան է՝ **34%** արդյունքով։ Երկրորդ տեղում Ասիա աշխարհամասն է **30,7 %**, երրորդում՝ Եվրոպան **26,8 %**-ով։ Պետք է նշել նաև,որ զգալի աճ է գրանցել բաց կոդով ծրագրերի քանակը։ Ավելացել է ամբողջ _40 %_-ով: Անցնող տարում _github_-ում ստեղծվել է ավելի քան _60_ մլն ռեպոզիտորիաներ:

Թյուրիմացություններից խուսափելու համար նշեմ, որ **github**-ը միակ ծառայությունը չէ, որը ներկայացնում է ծրագրավորման լեզուների հանրաճանաչության ամենամյա վարկանիշ։ Կան նաև ուրիշները՝ օրինակ _PYPL index_ կամ _TIOBE Programming Community index_, որոնց տվյալները կարող են խիստ տարբերվել իրարից, քանի-որ եթե օրինակ _github_-ի վարկանիշի կազմման համար հիմնվում են հիմնականում ռեպոզիտորիաների քանակի վրա, մյուսները կարող են հիմնվել _google_-ի կամ ուրիշ հանրաճանաչ որոնողական համակարգերի՝ տվյալ լեզվի կոնտեքստով որոնումների քանակի վրա։
