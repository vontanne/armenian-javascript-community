![VS Code](../assets/source_code_editor.jpg)

# Ի՞նչ հիմնական տիպերի են բաժանվում աղբյուրային կոդի խմբագրիչները (Source-code editor): Այնուամենայնիվ ո՞ր խմբագրիչն է ամենահարմարը վեբ ծրագրավորման մեջ օգտագործելու համար:

Հարմար աղբյուրային կոդի խմբագրիչի ընտրությունը չափազանց կարևոր է, այն կարող է մի քանի անգամ բարձրացնել ծրագրավորողի աշխատանքի արտադրողականությունը։ Աղբյուրային կոդի խմբագրիչները լինում են երկու հիմնական տիպի՝ **IDE** և _«թեթև»_ խմբագրիչներ։

Գործնականում թեթև խմբագրիչների ֆունկցիոնալությունը կարելի է մեծացնել տարբեր կցորդների (_plugin_) օգնությամբ, և շատ դեպքերում **IDE**-ների և թեթև խմբագրիչների միջև եղած սահմանը լղոզված է ու խմբագրիչը դասակարգել այս կամ այն տիպին կրում է զուտ սուբյեկտիվ բնույթ։

**IDE**-ն անգլերեն հապավում է (_Integrated Development Environment_), այն շատ մեծ ֆունկցիոնալությամբ օժտված աղբյուրային կոդի խմբագրիչ է, որով կարելի է խմբագրել մեծ ու բարդ պրոյեկտները, որոնք կարող են բաղկացած լինել տասնյակ, անգամ հարյուրավոր ֆայլերից։ Այն հնարավորություն է տալիս ներբեռնել ամբողջ պրոյեկտը՝ բաղկացած բազմաթիվ ֆայլերից, հեշտությամբ անցում կատարել մի ֆայլից մյուսը, կատարել կոդի ավտոլրացում, ընդ որում ոչ թե միայն բացված ֆայլի՝ այլև ամբողջ պրոյեկտի մակարդակով։ Այն նաև հնարավորություն է տալիս պրոյեկտը ինտեգրել**Version Control System**-ի, օրինակ՝ **_Git_**, **_Mercurial_** կամ **_Subversion_**, տեստավորման միջավայրի և մի շարք այլ գործիքների հետ։ Աշխատանքային պրոցեսը հեշտացնում են նաև կոդի միատիպ կոնստրուկցիաների միանման լուսավորումը, որը մեծացնում է ընթեռնելիությունը։

Վեբ ծրագրավորողների կողմից լայնորեն օգտագործվող **IDE**-ներն են **Visual Studio Code-ը** և **WebStorm**-ը։

- [**Visual Studio Code**](https://code.visualstudio.com/)-ը բաց կոդով, կրոսսպլատֆորմային (_կարելի է օգտագործել 3 ամենատարածված օպերացիոն համակարգերի վրա՝ Linux, Mac, Windows_) խմբագրիչ է, ստեղծվել է **Microsoft** կորպորացիայի կողմից։ Ամբողջովին անվճար է, ունի մեծ գործիքակազմ, հնարավոր է լրացուցիչ մեծացնել ֆունկցիոնալությունը տարբեր կցորդիչներ (_plugin_) ներբեռնելով։ **Stack Overflow**-ի հարցման արդյունքներով _2019_ թվականին ծրագրավորողների _50 %_-ից ավելին այն օգտագործել է։ Իհարկե կարծիքները կարող են տարբեր լինել, բայց անվճար խմբագրիչների մեջ այն իրոք կարող է համարվել _ԼԱՎԱԳՈՒՅՆԸ_։

- [**WebStorm**](https://www.jetbrains.com/webstorm/)-ը նույնպես կրոսսպլատֆորմային է (_Linux, Mac, Windows_), սակայն ի տարբերություն **Visual Studio Code**-ի՝ վճարովի է, թեև ուսանողների համար կա հնարավորություն ստանալ տարեկան անվճար լիցենզիա։ **WebStorm**-ը շատ հարմար է մեծ ու բարդ պրոյեկտների համար, ունի չափազանց հարուստ ֆունկցիոնալություն։

Թեթև խմբագրիչները թեև չունեն հարուստ ֆունկցիոնալություն, ինչպիսին որ **IDE**-ների մոտ է, սակայն նրանց առավելությունն էլ պարզությունն է,արագագործությունը և հարմար ինտերֆեյսը։ Հարմար են փոքր պրոյեկտների համար, բացի դրանից **IDE**-ները աշխատում են ամբողջ պրոյեկտի մասշտաբով, ներբեռնում են մեծ քանակությամբ տվյալներ, կատարում այդ տվյալների անալիզ, ինչը անշուշտ դանդաղեցնում է նրանց աշխատանքը, իսկ շատ հաճախ հարկավոր է լինում ընդամենը որևէ ֆայլում մի քանի բան փոխել, և դրա համար թեթև խմբագրիչը շատ հարմար է։

Տարածված են **Sublime Text**-ը, **Notepad++**-ն ու **Atom**-ը։

- [**Sublime Text**](https://www.sublimetext.com/)-ը կրոսսպլատֆորմային խմբագրիչ է, գրված է _C++_ ով, և աչքի է ընկնում արագագործությամբ և փոքր ծավալով։ Տարբեր կցորդիչների օգնությամբ հնարավոր է նրան ապահովել լրացուցիչ մեծ ֆունկցիոնալությամբ, ինչի արդյունքում այն չի տարբերվի **IDE**-ներից և նրա օգնությամբ կարելի է ստեղծել շատ մեծ և բարդ պրոյեկտներ։ **Sublime Text**-ը թեև համարվում է, որ վճարովի է, իրականում այն կարելի է անվճար օգտագործել անսահմանափակ ժամանակով։ Ուղղակի ժամանակ առ ժամանակ խմբագրիչը զգուշացնելու է, որ ցանկալի է գնել լիցենզիա, սակայն այդ զգուշացումները ուղղակի կարելի է անտեսել, կամ էլ եթե ձեզ խմբագրիչը շատ դուր գա, և ուզենաք որևէ ձև նպաստել նրա զարգացմանը՝ լիցենզիայի արժեքը 99$ է։

- [**Notepad++**](https://notepad-plus-plus.org/downloads/)-ը բաց կոդով խմբագրիչ է, թեթև, հարմար և շատ պարզ ինտերֆեյսով։ Սակայն այն նախատեսված է միայն _Windows_ օպերացիոն համակարգի համար։

- [**Atom**](https://atom.io/)-ը GitHub-ի կողմից ստեղծված կրոսսպլատֆորմային, բաց կոդով խմբագրիչ է։ Atom-IDE ոչ պարտադիր փաթեթի օգնությամբ Atom-ը կարելի է զարգացնել և օժտել հարուստ ֆունկցիոնալությամբ, որի արդյունքում այն կարելի է օգտագործել ինչպես IDE, և աշխատել ծավալուն և բարդ պրոյեկտների վրա։

- [**Vim**](https://www.vim.org/) և [**Emacs**](https://www.gnu.org/software/emacs/) աղբյուրային կոդի խմբագրիչները չափազանց հզոր են, այս խմբագրիչների յուրահատկությունը կայանում է նրանում, որ 100% ով հնարավոր է օգտվել նրանցից միայն ստեղնաշարի օգնությամբ։

Սակայն երկու խմբագրիչներն էլ ունեն մեկ թերություն՝ բարդ են օգտագործման համար, և սկսնակներին ուղղակի խորհուրդ չի տրվում օգտագործել, որովհետև ի տարբերություն վերը թվարկված այլ խմբագրիչների, որոնք ունեն ինտուիտիվ կերպով հասկանալի ինտերֆեյս **Vim**-ով և **Emacs**-ով աշխատելու համար պետք է լրացուցիչ ժամանակ հատկացնել նախ և առաջ դրանց աշխատանքի սկզբունքներին և դոկումենտացիային ծանոթանալու համար:
